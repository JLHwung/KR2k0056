# -*- mode: mandoku-view; -*-
#+TITLE: 貴州通志
#+DATE: 2015-08-24 22:43:16.631201
#+PROPERTY: ID KR2k0056
#+PROPERTY: BASEEDITION WYG    
#+PROPERTY: JUAN 卷四十二 
<pb:KR2k0056_WYG_042-1a>¶
欽定四庫全書¶
　貴州通志卷四十二¶
　藝文¶
　　記三¶
　國朝¶
　　重修盤江鐵橋碑記　　　　　　　卞三元¶
　　盤江之源出烏撒繞曲靖西導七星闗而下安南境為¶
　　入滇渡處兩山夾峙類巨靈擘之以界滇黔者也兩崖¶
<pb:KR2k0056_WYG_042-1b>¶
　　中絶壁立如削江水注之淵澄而湍激比險於瞿塘灩¶
　　堆雖差狹其濤瀧澒洞不可嚮邇魚鱉弗窟蛟龍弗宫¶
　　鯨鱷怪物弗能遊是以方舟無功用楫無力雖忠信如¶
　　梁之父莫敢渉也顧盤江之外滇實宅焉兹為黔唇齒¶
　　輔車之阨若之何其隘而不可渡也前方伯朱公家民¶
　　頗出竒思廼錘鐵以為絙鑿崖以為㭬亘兩壁而貫之¶
　　緯以板其為絙也其為板也如其度葢亦棧之類橋者¶
　　名曰鐵鎻橋始通道云即莊蹻以下曽未及此不知¶
<pb:KR2k0056_WYG_042-2a>¶
　　當日何以飛渡而迄今有之抑亦海内之竒制也¶
　　歟苐鐵之性也剛絙之性也弱横亘幾十澮其中¶
　　自弗能强矣行其上者足左右下絙輒因之升降¶
　　而板則或起或伏欹躍吚軋人之體亦與之揺撼¶
　　不能自持如乘巨浪之艇如履將泮之冰鮮不掉¶
　　眩而寒栗者且眂前者陟岸而後者始登不則相¶
　　躡而愈震殆欲前欲却俱不可得危孰甚焉况萬¶
　　騎萬卒之遄邁乎我¶
<pb:KR2k0056_WYG_042-2b>¶
　大清削平海内拓土暨滇而疆埸猶未盡靖恒遣禁¶
　　旅更班彈壓嵗運數百萬金錢以供芻糗月頻至¶
　　焉此外飛章羽檄及他逓郵絡繹不絶而昔之七¶
　　絙今為冦燬者二則力益弱而度益危人胥患之¶
　　督憲趙公統攝二省大政嘗徃來於曲靖安順間¶
　　嵗數道此橋乃熟習形勢則謀於予曰盍亟圖而¶
　　新之予拜手曰可於是營諸鐵索之次鼎建輿梁¶
　　焉石之不可而取諸木乃命官督丁役採於山得¶
<pb:KR2k0056_WYG_042-3a>¶
　　巨材二百二十八株排連之使卧於兩岸臨水復¶
　　鎮之以巨石柱之以勁&KR0428;各層累而加率如之凡¶
　　叠序出焉咸鐍其本加固及兩木之末不接者僅¶
　　三十有四尺選材可六丈者矩之以交其上而彌¶
　　縫之植者為檻幬者為屋兀者為門無不宜焉於¶
　　是乎騰未雲之龍駕未雨之虹矣則與古之鐵索¶
　　並存於險阻之間雖踵事增華神明其物不可謂¶
　　非竒思軼出者也視故橋之用則可以雁序而前¶
<pb:KR2k0056_WYG_042-3b>¶
　　可以魚貫而越可以方軌聨鑣攜笈荷擔千萬人¶
　　逐隊建旟而坦行且不知有山水之厲寜知有風¶
　　揺電掣之驚乎於戲水土之窮前人濟之以金今¶
　　也繼之以木五行之利溥矣哉是役也授畧於總¶
　　督趙公諱廷臣濟其用者藩司顏敏糧道王廷弼¶
　　程其工者安順司李沈璣永寜刺史徐國維董其¶
　　役者盤江遊擊王官姚有智安南守備程璧余則¶
　　贊成之而已工役之值則取諸闗稅三閱月而就¶
<pb:KR2k0056_WYG_042-4a>¶
　　不以為勞費俾由滇黔者自今無恐公私賴之僉¶
　　曰趙公濟川之功哉¶
　　闗嶺漢將軍碑記　　　　　　　彭而述¶
　　自黔入滇蜒程嶢崅彌望皆山車馬多行隙中獨¶
　　安順迤西當胸而立亘矗雲起則嶺名嶺從闗將¶
　　軍索得名將軍而前不可考也余於順治十七年¶
　　庚子由滇藩逾此陟將軍祠拜焉閱四年甲辰復¶
　　以黔臬至則威清使者陳公新其宇丐余文碑其¶
<pb:KR2k0056_WYG_042-4b>¶
　　事且言曰此前制府趙公意也余竊徃讀史傳漢¶
　　前將軍赫赫矣今天下方州僻壤粢盛肥腯幾與¶
　　有國者之祀社稷城郭之有孔廟等今將軍名索¶
　　漢前將軍子其軼事不少概見荆州之役既已父¶
　　子殉難無以索名者史失其名歟且中原徐泗宛¶
　　鄧之間為前將軍百戰之地何以竟無將軍在也¶
　　既而思之將軍父子所亊者劉氏耳南郡之後劉¶
　　氏既西將軍隨之黔志稱建興之始將軍從諸葛¶
<pb:KR2k0056_WYG_042-5a>¶
　　丞相南征將軍先驅拔山通道為此嶺開先宜血¶
　　食於此古之名山大川率有神人居之將軍戮力¶
　　王事焄蒿悽愴與山川相為不朽豈顧問哉爾時¶
　　中原鼎沸為西南一隅將用蜀以用天下以延火¶
　　徳之基若使雍闓之亂不止則蜀中震動褒斜以¶
　　東不敢問矣孔明先南中而後乃有事於中原饒¶
　　有深意將軍之心與孔明同此嶺之所以傳將軍¶
　　與將軍之所以常有此嶺非偶然矣或者曰孔明¶
<pb:KR2k0056_WYG_042-5b>¶
　　舎荆州不問稱戈瘴毒之鄉與鱗介争雌雄迨擒¶
　　縱既成而力亦憊矣安能復問髙光之鼎乎此大¶
　　不然譬之千金之子方有事於强隣怨家而垣墻¶
　　之内乃有伺窺筐篋厝火於積薪之上者此之不¶
　　除禍豈在逺孔明之先克南中亦猶是也然則天¶
　　下之嶺多矣而此嶺獨以將軍𫝊何歟曰此人心¶
　　之不忘劉氏也今山半有飲馬泉有闗帝像此又¶
　　因將軍而思及帝者也帝始終為劉將軍亦始終¶
<pb:KR2k0056_WYG_042-6a>¶
　　為劉成都雖去後主雖淹没不𫝊而人心之帝與¶
　　人心之將軍不可誣也此闗嶺之名後天地而不¶
　　朽賴是歟先是孫氏竊據黔滇十有六年大師西¶
　　征惟此嶺戍最嚴迨我師直搗而風靡今緬甸車¶
　　里南交奉正朔恐後車書一統此嶺實先之何莫¶
　　非將軍之靈哉按是祠之建肇前代通道都督馬¶
　　公置守禦所正統麓川之役靖逺王公拓之及大¶
　　司馬松月伍公登詩告成祠之起皆以邉圉有警¶
<pb:KR2k0056_WYG_042-6b>¶
　　行師克振今¶
　國朝膺命滇黔職方開於十五年之後總制趙公按¶
　　輿圖考祠典飭榱桷而蘋藻之國之大事在祀與¶
　　戎其知之矣¶
　　重開諸葛洞碑記　　　　　　　彭而述¶
　　偏橋距沅州四百餘里中聨三衛為黔楚喉沅居¶
　　楚西偏𨽻楚偏橋居黔南孔道屬黔而兼隸楚先¶
　　朝偏沅撫軍之設取名於此以為滇蜀黔粤楚五¶
<pb:KR2k0056_WYG_042-7a>¶
　　省總樞故撫軍駐節兩地從中持緩急楚東南都¶
　　會百貨所聚江漢而外衆水所歸沅水上接黔之¶
　　鎮逺所謂㵲水也發源於黔在黃平而上可濫觴¶
　　下此即可通舟乃偏橋之南北上抵黃平下抵鎮¶
　　逺二百四十餘里有所為諸葛洞與夫老洞鷂子¶
　　灘等巨石填咽不受舟楫沅州至鎮逺而止即勉¶
　　强溯流夾舟而上必不能踰諸葛洞洞夾兩山青¶
　　嶂萬仭石大者如象小者如牛從上而下趺為深¶
<pb:KR2k0056_WYG_042-7b>¶
　　潭不能容舠前朝督師太和郭公子章曾經開鑿¶
　　有碑記可考事久石還本位水歸舊流阻礙如故¶
　　於是楚粟入黔者自鎮逺而上二百餘里擔負之¶
　　功百倍其難¶
　國朝順治十五年王師定滇黔貝勒諸軍駐滇黔及¶
　　鎮兵散布黔南郡縣者以億萬計厥費正等新鎮¶
　　道徐君及副戎王君以事闗軍興力議修舉請之¶
　　臺使者及藩臬之長初以時絀舉贏未便二君請¶
<pb:KR2k0056_WYG_042-8a>¶
　　之固議乃僉同鳩工襄事告厥成功下起鎮逺上¶
　　至黃平竟可通舟轉餉不至乏絶予庚子夏捧滇¶
　　藩檄道經偏橋聞而壯之與王君並轡徃觀歎曰¶
　　鄭國開渠遂為萬世之利西門豹决滏水潤鄴下¶
　　國人祠之不衰况乎排鑿疏導力同開山且事闗¶
　　軍國之大乎今夫二百四十里中山路險隘牛車¶
　　莫施計一夫所負不過四斗一日所行不過五十¶
　　里二百四十里徃返所費一日止以二升計之十¶
<pb:KR2k0056_WYG_042-8b>¶
　　日之中已去其半如是而進計之四十石止得二¶
　　十四百石止得二百而此百人中之妨農功賠里¶
　　遞以及胥吏之浸漁不與焉若夫舟即最小者可¶
　　受十石或二十石是一舟可以省百人數十人之¶
　　費矣其勞逸奚啻倍蓰若夫商賈免捆載之勞魚¶
　　鹽得順流之勢而都勻平越之郡得借此轉輸可¶
　　以仰給他縣無水旱之困且環黔南之洞苗犵狫¶
　　亦得以本土所産貿易外貨勿生戎心是一舉而¶
<pb:KR2k0056_WYG_042-9a>¶
　　四善備焉又不止軍興一事為然也難者曰黃平¶
　　而上距黔尚三百餘里安得不陸曰是不愈於已¶
　　乎古人有言得尺即尺得寸即寸况二百四十里¶
　　之間乎滇南千有餘里粟所難及所需惟金計東¶
　　南吳越之間襁屬不絶於道其所需人功不貲亦¶
　　可以稍貸黔之餘力以為滇地黔困少蘇一力辦¶
　　滇不尤愈於二者並急乎滇地宜五穀産金錫益¶
　　州沃野千里漢唐以來皆屬内地黔兩腋皆苗中¶
<pb:KR2k0056_WYG_042-9b>¶
　　通一線粟不足供外來之用先王開黔所以開滇¶
　　也昔莊蹻畧黔地而王滇正以非黔則入滇無路¶
　　今日之役亦猶行古之道也後之君子纘而行之¶
　　征繕稍暇拓而大之利在百世其興作費用詳載¶
　　徐君記中兹不悉¶
　　嚴革協夫碑記　　　　　　　　蔣應修¶
　　語曰天地之性人為貴古之善保天下國家者未¶
　　有不慎用其民者也慎用之則治否則亂慎用之¶
<pb:KR2k0056_WYG_042-10a>¶
　　　則安否則危慎用之則田野闢而財賦足否則土¶
　　　滿帑虚公私交困民猶水也水能載舟亦能覆舟¶
　　　亶其然也我¶
　　朝驅逐流氛定鼎燕薊呉楚閩粤倐忽蕩平未嘗煩¶
　　　一民負芻茭運糧糗為大兵供億故民之從之如¶
　　　水如市豈非慎用其民之效乎區區滇黔片地何¶
　　　難走一騎抽一矢刻期掃卷而¶
世祖章皇帝固遲之十五年之久始從事焉亦曰大兵之¶
<pb:KR2k0056_WYG_042-10b>¶
　　　後中原民力竭耳乃滇黔底定駐鎮維難又不惜¶
　　　歲捐五百餘萬之餉以厚兵力而戢疑貳凡以一¶
　　　隅蠕動上厪¶
睿慮譬若癬疥之憂雖全體無患而搔癢不能去心¶
先皇帝之念不忘民也如此是以經畧閣部洪公上體¶
宸𠂻下恤民隠飭令軍餉所至郵遞官弁得以便宜開銷¶
　　　給價僱運一時民樂趨事餉無停軌甚盛心也無¶
　　　何而稽覈令嚴耑責驛運驛運力匱爰議幇協因¶
<pb:KR2k0056_WYG_042-11a>¶
　　幇協而生科𣲖因科𣲖而生横索因橫索而生濫¶
　　應一民也而拉馬而載狗而遷貨賄而肩花木而¶
　　軒優妓而輿罪孽皆民也一民之役於官也而上¶
　　官而使客而親識而勢豪而差役皆官之使為之¶
　　役也嗟乎黔陽一帶民幾犬豕不若矣是烏識天¶
　　地之性之貴人也哉總督甘公畿輔重臣¶
天子念邉荒控制為難毅然簡公經理滇黔兩省公受¶
　　命星言夙駕汲汲出民湯火如勤訓練稽尅减䋲¶
<pb:KR2k0056_WYG_042-11b>¶
　　貪墨禁餽遺威梗頑輯柔懦崇節儉躬勞苦無事¶
　　不從民生起見尤於協夫一事謀之撫軍飭司道¶
　　張之示告凡屬下吏晉謁者罔不諄諄命誡誠以¶
　　役民之力必妨民之農必耗民之財必輕民之故¶
　　土必離散民之父子兄弟妨農穀貴耗財室罄輕¶
　　土業徙離親情散一二民苗不逺而之蜀楚即與¶
　　紅黑種為伍耳於是覈金錢給郵逓革協濟舉僱¶
　　募勸力行懲不率始之法令初具繼乃經畫倍明¶
<pb:KR2k0056_WYG_042-12a>¶
　　葢量逺近酌險易大抵僱價權輿於一錢一分嗣¶
　　有三分四分六分之差等行之期年小民曉然公¶
　　慎用其民之意即使客亦曉然公慎用其民之意¶
　　科𣲖杜横索歛濫應戢一時士農樂業工賈安生¶
　　如公疏所云米值一年減倍者其明騐也乃公猶¶
　　慮法久玩生日積蠧起繕疏入告訏謨洋洋部議¶
　　允覆¶
天語煌煌礱石勒銘垂憲彰彰愚聞之父母之愛其子¶
<pb:KR2k0056_WYG_042-12b>¶
　　也非茍且旦夕謀必為之計深逺慮長久使永不¶
　　即於殆公之於民豈非計深逺慮長久者乎詩云¶
　　樂只君子民之父母公之謂也修守平越後於公¶
　　之莅黔葢協夫之革始未嘗不病其扞格難行及¶
　　奉檄訊衛弁濫應一事葢兩閱月而驛夫至六千¶
　　餘名喟然嘆曰何賤視吾民而虐用之若是用是¶
　　一遵公令寜以罪我聴之人而不敢暴用一民即¶
　　公務跋渉必價僱徃返不敢自欺欺人以速謗戾¶
<pb:KR2k0056_WYG_042-13a>¶
　　爰奉¶
㫖勒公疏於通衢俾紳士民苗咸知弊政永革復為之¶
　　記刋之行舘庶登斯館者共曉然天地之性之貴¶
　　人而用之者之宜慎也則由一隅及天下由一日¶
　　及萬年坐致庶民用康國祚罔替公之志其一暢¶
　　也夫於是乎書¶
　　重修陽明書院碑記　　　　　　楊雍建¶
　　貴陽撫署東偏有陽明先生書院故明大中丞阮¶
<pb:KR2k0056_WYG_042-13b>¶
　　公文中之所嗣修也自兵燹蹂躪以來髙陵下谷¶
　　一望蒼然而空木頽垣猶僅存於寒雲落日烟埃¶
　　起滅之餘豈有幸歟余以聴政之暇攬其遺址摩¶
　　娑斷石而按其文辭所稱述先生在黔功徳為甚¶
　　悉因念黔於職方為西南徼遐濶僻陋民雜苗犵¶
　　山棲而草處椎結卉裳攻刦鬭暴往古所不能柔¶
　　馴自數百年之間始循法度稱贄奉貢以至於我¶
　國家進以文治學者争自奮於六藝由於訓程感道¶
<pb:KR2k0056_WYG_042-14a>¶
　　懐和薫蒸砥礪卓犖間出登進顯庸發聞四方雖¶
　朝廷文教覃被實大以遐而揆厥阮初報本反始則¶
　　黔人之俎豆先生宜不能怠庶幾充大厥宇崇荅¶
　　弗替而風廓雨立陊剥不堪登其門門壊升其堂¶
　　堂廢徘徊俯仰以余之莅兹土也而又烏得無情¶
　　哉遂乃徴工執用來會祠下凡齋舍之傾圯無存¶
　　者棟楹榑櫨椳闑扂楔之腐敗撓折與級磚甍甓¶
　　之破缺者赤白之漫漶䵝昧者或作或仍以葺以¶
<pb:KR2k0056_WYG_042-14b>¶
　　治室宇具修神位毖清蘄示後人而亦無侈前功¶
　　工既訖乃伐石以紀之其詞曰伊昔先生至於是¶
　　邦葺軒以居何陋因名惟徳無陋惟人無逺去陋¶
　　本儒則思其返有祠奕奕親臨炙之尚俾來者欽¶
　　兹訓辭佩服無斁如參於前良知内照其敢不䖍¶
　　居而無陋罔貳昔言申陳嚴祀永永是尊¶
　　陽明書院碑記　　　　　　　　田　雯¶
　　余嘗考昔人之不合於時而遷謫其官者或海外¶
<pb:KR2k0056_WYG_042-15a>¶
　　或蠻鄉比比然也柳州播州皆非善地而播州尤¶
　　非人所居黔地接壤於栁州而播之版圖則半隸¶
　　於黔明朝二百七十餘年前後以謫官來兹土者¶
　　有王文成鄒忠介兩先生忠介以抗疏忤江陵杖¶
　　戍都匀衛日與匀士講明陽明良知之學著書立¶
　　説大抵尊信文成者文成先生疏救戴銑遂謫為¶
　　龍塲驛丞得罪之由南臯畧同宜其意之相從也¶
　　其學問闗乎世道人心其功在於生民社稷明臣¶
<pb:KR2k0056_WYG_042-15b>¶
　　中無有出其右者非氣節文章一才一藝之士所¶
　　可企而及也故南臯尊信之不置而黔之士俎豆¶
　　之無已也方先生初至龍塲劉瑾憾猶未已事且¶
　　不測自計得失榮辱頗能通脱獨生死一念未忘¶
　　乃為石槨自誓居易俟命忽中夜大悟格物致知¶
　　之㫖寤寐中若有人告之者呼躍而起從者皆驚¶
　　始知聖人之道吾性自足向之求理於事物者誤¶
　　也乃以𫝊記五經之言證之莫不脗合因著五經¶
<pb:KR2k0056_WYG_042-16a>¶
　　臆説嗚呼先生之學以謫官而成先生之道其亦¶
　　由龍塲而躋於聖賢之域也耶當日坐擁臯比講¶
　　習不輟聞風而來學者雍雍濟濟觀其課諸生四¶
　　條並問荅語録俾尼山之鐸被於羅施絃誦流𫝊¶
　　以迄今日黔之士肆成人有徳小子有造嵗時伏¶
　　臘或走龍塲致奠亦有遥拜於其家者先生之教¶
　　何其廣而澤何其深且逺歟乃復於窮岩茂箐之¶
　　間以何陋名軒寅賔為堂君子亭玩易窩舊跡巋¶
<pb:KR2k0056_WYG_042-16b>¶
　　然遺風宛然雖樵人獵士過其地者無不感而生¶
　　敬流連而愾慕其為人所謂頑夫㢘懦夫有立志¶
　　而况於親炙之者乎其最大者則在於水西安宣¶
　　慰二書當是時劉六七之巨冦方興安氏之奸謀¶
　　欲啟發微摘伏有以片紙數言讋服而震懾之消¶
　　反側於未萌伸天王之大義雖司馬諭蜀殆無以¶
　　過也嗟乎先生一謫官驛吏耳亦何與地方事而¶
　　乃寓深心以弭禍亂講吾道以正人心實大有造¶
<pb:KR2k0056_WYG_042-17a>¶
　　於黔也哉而凡膺封疆之重有斯民之責者其亦¶
　　當媿而知勉矣迨平茶獠征岑猛浰頭八寨猺洞¶
　　革心鄱湖一戰宸濠授首異勲銘於景鐘大名垂¶
　　於青史皆自龍塲之石槨悟道始奈之何拘牽之¶
　　説者謂其隣於佛老而輕詆之然而光鋩萬丈揭¶
　　日月而行先生之道固自若也夫知行合一致知¶
　　為力行之本而力行實踐則必從功業中體驗而¶
　　出先生之生平功業赫赫如是當時寜吉軰豈不¶
<pb:KR2k0056_WYG_042-17b>¶
　　聞知之顧乃甘為蠡測不惟先生所哂抑且為南¶
　　臯所不受也余於撫黔之明年重修其祠既告厥¶
　　成援筆書此且勒諸石以示黔士之來學者若夫¶
　　祠之亭樹花竹因革始末則有阮楊之碑在皆所¶
　　不道也是為記¶
　　重修武鄉侯祠碑記　　　　　　田　雯¶
　　黔城南貯甲銅鼓諸山多武鄉侯陳蹟世𫝊侯於¶
　　章武時南征此其平蠻畧地處也按侯以南陽布¶
<pb:KR2k0056_WYG_042-18a>¶
　　衣受三顧之知佐先主奄有巴蜀而成帝業自離¶
　　草廬以來二十餘年夙昔以管樂自期可以無餘¶
　　憾矣洎乎受遺詔謂其才十倍曹丕終定大事夫¶
　　所謂大事者非斤斤於六尺之孤而一隅之安也¶
　　昭烈之志實未嘗一日忘併魏吞吳身將没而志¶
　　不衰葢欲侯大展其才瞰中原之變興復漢室斯¶
　　已耳建興元年侯以丞相領益州牧開府治事手¶
　　握兵柄或以侯處此痛思先帝之顧命勢必奬率¶
<pb:KR2k0056_WYG_042-18b>¶
　　三軍首出祁山為北伐之舉其事審其計决矣而¶
　　乃汲汲於南征之役者何歟當是時成都甫定根¶
　　本未固也主幼國疑羣蠻蠢動而人心未歸也鳬¶
　　蠶蕞爾之國財用弗充也脫一旦興師動衆驟議¶
　　逺圖彼雍闓朱褒孟獲之徒得從而窺伺之且有¶
　　以襲其後吾知侯之謹慎必不出此所以遣使聘¶
　　吳因結和親可以畢力於南征而不敢輕試於北¶
　　伐此侯之雄畧亦逺謨也夫侯之南征後主親送¶
<pb:KR2k0056_WYG_042-19a>¶
　　於郊詔賜金鉞一曲葢一羽葆鼓吹各一部虎賁¶
　　六十人分兵三路遣馬忠攻朱褒李恢向益州達¶
　　昆明而躬率歩騎由水路入越巂又得酋帥濟火¶
　　率羅鬼諸部刋山通道聚糧以供軍不百日褒闓¶
　　悉平聞孟獲為蠻王長募生致之於是自艮坑佛¶
　　光漾濞川而北厯髣州慶甸而西以暨乎驃國木¶
　　鹿都魯普坎之問七縱七擒南人不反而心歸矣¶
　　攻心為上由於街亭敗將之一言而成都根本之¶
<pb:KR2k0056_WYG_042-19b>¶
　　地如盤石矣三月興師五月渡瀘至秋而事定凡¶
　　牂柯昆明越巂永昌地方數千里莫不收其豪傑¶
　　以為官屬出其金銀丹漆耕牛戰馬以給軍旅之¶
　　用財用充而國以富饒矣國富而後治戎講武北¶
　　伐中原此固善體乎昭烈之志無負永安之托而¶
　　侯之雄畧逺謨為何如耶是豈管仲樂毅之儔所¶
　　可比擬萬一者哉嗟乎出師二表日月爭光五丈¶
　　秋風英雄揮涕正所謂運數有歸不可以智力争¶
<pb:KR2k0056_WYG_042-20a>¶
　　也若夫損益連弩之妙木牛流馬之竒行屯田於¶
　　渭濱作八陣於魚腹又侯之餘才剩技矣然蜀書¶
　　所載於侯平蠻之道尤詳不置吏不留兵不運糧¶
　　三者至當而不易葢置吏而終不相信必成禍患¶
　　留兵則無所食運糧則苦於山川險阻旦夕告匱¶
　　而多脫巾之呼惟於既平之後即其渠帥而用之¶
　　示以信義布以徳威俾分守其土各部其民綱紀¶
　　初定而蠻漢相安此道得也且其征之之方蠻習¶
<pb:KR2k0056_WYG_042-20b>¶
　　擊刺侯故困以兵蠻善燎原侯故攻以火蠻俗尚¶
　　鬼侯之用兵疑鬼疑神也蠻所恃者深山密箐之¶
　　中為羣狐三窟之計侯故窮捜之無得避震讋之¶
　　弗敢出也至於貯甲銅鼓陳蹟依然何莫非侯之¶
　　竒跡閟響有以服蠻人之心也哉山下有祠數百¶
　　年矣距城不逺余故謁之而且新之復築小亭於¶
　　山之上覽黔之勝而立石其旁因得考侯南征始¶
　　末而述所以平蠻之道如此¶
<pb:KR2k0056_WYG_042-21a>¶
　　重修甲秀樓碑記　　　　　　　田　雯¶
　　甲秀樓者江公東之之所從事也越今百餘年矣¶
　　波濤洶湧之衝激風雨雷霆之動盪烏得完樓哉¶
　　葢江公而後無復喜從亊者何今之人不逮前人¶
　　也江公當日知樓之有闗於黔而皇皇為之且有¶
　　關於黔之人才風氣而以甲秀名之其用意深矣¶
　　假使江公之後或數年而一人焉或三五十年而¶
　　又一人焉而不聴乎波濤洶湧風雨雷霆之交於¶
<pb:KR2k0056_WYG_042-21b>¶
　　樓也樓雖不完亦不若今日之甚矣無如江公而¶
　　後遂成絶響落落百餘年無復喜從亊者斯亦樓¶
　　之不幸也使人而皆喜從事則天下何足治不獨¶
　　一樓然矣後之君子常有所不屑則躁否則惰躁¶
　　則妄惰則廢既妄且廢則天下之所以不治者常¶
　　出於此而不足怪嗚呼此蘇子瞻之所以致嘆於¶
　　驛館歟夫事之始也有創之者事之終也有成之¶
　　者當夫創者既徃成者未來欲存欲亡可㫁可續¶
<pb:KR2k0056_WYG_042-22a>¶
　　之際有人焉存一綫以待來兹其人不可少其功¶
　　最大如經學與理學相表裏也理學成於宋儒韙¶
　　矣然言誠言敬言禮言格物致知正心誠意莫不¶
　　本於經學茍於嬴氏灰燼之餘非得漢儒諸人經¶
　　各有注𫝊各有釋火盡薪𫝊以聞於後世宋儒欲¶
　　直接洙泗之淵源詎可得乎葢前事者後事之藉¶
　　而絶續之交不可無其人也嗟哉此樓也江公之¶
　　後有人焉今則亊半而功倍也惜江公之後無人¶
<pb:KR2k0056_WYG_042-22b>¶
　　焉今則事倍而功半也大扺泄泄焉無復喜從事¶
　　者吾慮黔之終無此樓也於是鳩工集材而新之¶
　　度木於林伐石於山計瓦甓墁釘於匠興工於己¶
　　巳之二月凡百五十日而成立於魚磯烟水之上¶
　　跨乎長橋垂虹之間可以為黔人之美觀焉雖事¶
　　倍功半逺不逮江公之所為亦可以無遺憾矣然¶
　　而人才風氣之所闗其在斯乎今日者風氣日挽¶
　　人才軰出甲乙科名之盛又於黔士之文章卜之¶
<pb:KR2k0056_WYG_042-23a>¶
　　不盡係乎樓之完不完也余將以告夫後之喜從¶
　　事者是為記¶
　　重修偏橋碑記　　　　　　　　衞既齊¶
　　施秉彈丸邑耳而黔楚徃來實為東西咽喉由黔¶
　　而之滇之蜀之粤西一綫羊腸聨絡省會且四五¶
　　焉縣北門外故有橋名偏橋夫楚南密邇荒服故¶
　　設偏沅巡撫挈一州一衞以命幕府重其地也橋¶
　　而専有衞名其為闗津衝要非一日矣顧地當岑¶
<pb:KR2k0056_WYG_042-23b>¶
　　鰲景洞之間洪江南遶春夏霖雨暴漲山泉百道¶
　　争注奔騰震盪橋亦易圯圮則行旅次且艱苦萬¶
　　狀康熙二十七年橋圮即於是年議修之官黔中¶
　　者皆協力鳩助伐石集工糜金一千六百有竒凡¶
　　閱四寒暑至今三十年而後成其將成也余適奉¶
　　撫黔¶
簡命道經其上解槖中糗糧資助之工乃竣其工之鉅¶
　　而時之久葢如此余觀古昔盛時雨畢除道水涸¶
<pb:KR2k0056_WYG_042-24a>¶
　　成梁畚挶之任一司里舉之有餘孟子之論子産¶
　　曰嵗十一月徒杠成十二月輿梁成奏功不過句¶
　　日間耳由今觀之何其難易懸絶與葢黔地紆盤¶
　　萬山中山嵐蒸鬱恒陰易雨謂之天末又謂之漏¶
　　天一切橋梁道路與中土之平原曠野較不啻倍¶
　　蓰無算其工之難成而易壞也大率風土限之也¶
　　雖然人事修則風土為之潜移綢繆未雨先事而¶
　　預防每每用力少而成功速及其傾圮潰爛然後¶
<pb:KR2k0056_WYG_042-24b>¶
　　圖之雖在中土難亦十倍凡亊皆然豈容専諉其¶
　　咎於風土也哉方今¶
天子神聖深仁厚澤徹於梯航萬國之外黔雖逺猶郊¶
　　圻耳余不敏竊欲奉揚¶
　徳意俾黔中百度振興儷於中土值斯橋之成於下¶
　　車時也記之以為百度權輿可也若夫經營鳩助¶
　　則衆人之成績也其詳書之以志余不欲掠美之¶
　　意云¶
<pb:KR2k0056_WYG_042-25a>¶
　　重修文昌閣碑記　　　　　　　衞既齊¶
　　會城東郊外有峯突起是為木筆文星支衍蟠曲¶
　　而入城中為院司塲屋之祖術家嫌其未盡聳㧞¶
　　思有以助之乃於子城之上建閣三層中祀文昌¶
　　上以祀魁下以祀武安王而總名之曰文昌閣葢¶
　　從其類也閣成而人文蔚起科目奪省榜之半薦¶
　　南宫宴鷹揚者從不乏人即莅官於兹土者亦多¶
　　譽寡咎不數嵗輒遷擢扶輿之霛信亦有所鍾耶¶
<pb:KR2k0056_WYG_042-25b>¶
　　邇來戈㦸頻仍城闕蕩焉若掃而此閣巋然獨存¶
　　不可謂非呵䕶之力也然嵐侵雹損桷敗瓦飛神¶
　　且不免於櫛風而沐雨幾幾有不能復全之勢余¶
　　見而有觸於𠂻遂蠲貲募工以整理之未幾而朽¶
　　者輪敝者奐摩空切日頓還舊觀因伐石以志之¶
　　曰吾聞文昌六星一曰上將二曰次將三曰貴相¶
　　四曰司祿五曰司冦六曰司勲為天六府計集天¶
　　道而其司籙之神則東晉越巂張亞子在周為張¶
<pb:KR2k0056_WYG_042-26a>¶
　　仲詩所稱孝友者是也在建興為謝艾𫝊所云以¶
　　鐵如意贈姚萇一麾而戈盾戎馬畢列者是也若¶
　　夫斗柄戴筐一星奎其形似履履以行逺言之不¶
　　文行之不逺故文章之事歸之而武安王則所謂¶
　　絶倫超羣讀春秋明大節義以成仁者也是皆有¶
　　裨於風教其從而祀之也宜然非徒祀之已也古¶
　　之大聖至神即古之忠臣孝子信友仁人茍大倫¶
　　之無忝斯百世而可師生為上卿歿為明神在天¶
<pb:KR2k0056_WYG_042-26b>¶
　　為日星在地為河嶽無二道也則欲紹徃烈啟新¶
　　圖掇鴻名樹駿業當思與鬼神合徳砥躬飭行補¶
　　造化之所不及庶幾可相可將景命有僕百祿是¶
　　遒不負重修之意也夫¶
　　重安江新建浮橋碑記　　　　　閻興邦¶
　　五行之性莫柔於水而亦莫險於水隄之厚也而¶
　　水能刷之石之巨也而水能轉之甚者從髙而下¶
　　洶湧澎湃怒似共工㨗同夸父其險極矣先王知¶
<pb:KR2k0056_WYG_042-27a>¶
　　其然以為水之散者可障以土水之暴者當浮以¶
　　木稽之大易渙之彖曰利渉大川乘木有功也中¶
　　孚之彖曰利渉大川乘木舟虚也夫坎水也兌澤¶
　　也巽木也木作舟楫利以行水而橋梁之功有時¶
　　而窮者通之以舟楫則險者可平今黔險地也而¶
　　為滇之孔道從西而徃者莫險於安南之盤江自¶
　　鐵橋成而盤江之險不驚從東而來者莫險於黄¶
　　平之重安江自石橋傾而重安之險益甚葢此橋¶
<pb:KR2k0056_WYG_042-27b>¶
　　齧於水而行旅之號呼於兩涯者已數年矣前制¶
　　軍范公目擊其險首捐五百金以倡滇黔之文武¶
　　而飭黄平徐牧為之重修適予自豫移黔亦捐三¶
　　百金以樂觀其成如是者三年費金六百五十兩¶
　　突遭山水衝頽一旦付之波臣時康熙三十四年¶
　　五月二十五日也聞報憮然因念以剛制柔剛必¶
　　不勝且水性悍土性疎置石其旁溪急澗陡衝之¶
　　而去奏功實難爰進同事商度良䇿僉曰古有造¶
<pb:KR2k0056_WYG_042-28a>¶
　　舟為梁者盍師其意建為浮橋以通徃來庶幾盡¶
　　善予應曰可仍上其議於制軍王公公亦以為然¶
　　乃問司庫得兩省捐助銀若干檄令平越守逐一¶
　　估計共酌價銀一千四百二十六兩零隨委餘慶¶
　　牛令専司其職採木於山柔鐵於冶油麻灰漆工¶
　　銀口食纎悉畢備凡江之廣濶二十餘丈用船一¶
　　十六隻每船相去三尺通水勢也船面鋪板一丈¶
　　五尺䕶以欄楯防失足也鐵鍊二根横繫兩岸貫¶
<pb:KR2k0056_WYG_042-28b>¶
　　於船中使有約束也兩岸平砌馬頭重起階級使¶
　　行者如履大道也其船定於九月搭造三月拆卸¶
　　仍為住房一十六間所以便堆貯慎守䕶也酌撥¶
　　水手八名給以工食處以屋宇則人多而接應易¶
　　食足而用力勤也有船以聨之有板以平之繫以¶
　　鐵索則堅施以石磴則坦為房以貯船則可久設¶
　　夫以守船則可遵如是而重安江之險天地留之¶
　　而人謀勝之於以知事不相其宜而膠於一定之¶
<pb:KR2k0056_WYG_042-29a>¶
　　法未有能濟者也夫世之人必以為木不若石之¶
　　固舟不若橋之安乃盤江之橋架木於鐵絙之上¶
　　而行者免覆溺之虞重安之橋造舟於大水之中¶
　　而行者無望洋之歎皆所謂易道也易窮則變變¶
　　則通通則久不變而求通古未有之者是役也起¶
　　工於三十四年十月告成於三十五年九月文武¶
　　之樂輸兩省之協助例得備書於石以告後之人¶
　　時加修葺焉俾徃來於滇黔者利渉大川不震不¶
<pb:KR2k0056_WYG_042-29b>¶
　　竦則險者失其險矣¶
　¶
　¶
　¶
　¶
　¶
　¶
　貴州通志巻四十二¶
